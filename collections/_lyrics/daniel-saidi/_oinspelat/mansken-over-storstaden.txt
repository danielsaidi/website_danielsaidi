Månsken över storstaden
=======================

Vi träffades en natt bland alla husen,
där ruset blev studenters tidsfördriv
Vi talade sant i skymningen och glömde gamla liv

Den natten var jag en av alla svikna,
men den natten gav jag vika blott till själ
Vi skildes åt i gryningen i ett tillfälligt farväl

Du blev mitt månsken över storstaden,
du lyste vägen hem;
vägen hem till tystnaden
där alla ljud för länge sedan har klingat ut

Den tiden blev två hjärtans hårda prövning;
en övning i att våga låta bli
Vi talade kallt i skymningen och tillät ingenting

Så blev det sagt; vänskap är allt vi accepterar;
vi tolererar inga känslor för varann
Men vi skildes åt i gryningen
för ofta för att det skulle vara sant

Du blev mitt månsken över storstaden,
du lyste vägen hem;
vägen hem till tystnaden
där alla ljud för länge sedan har klingat ut

Tid må släcka känslor,
tid må knäcka människor,
men tiden knäckte aldrig oss
För tid må avtäcka känslor
tid må väcka människor
och tiden väckte sannerligen oss

Vi skapades en natt bland alla husen,
där ruset blev två hjärtans sinnesfrid
Vi talade sant till gryningen och glömde gamla liv

Du blev mitt månsken över storstaden,
du lyste vägen hem;
vägen genom tystnaden
där alla ljud väntar på att ringa ut

Du lyser än;
vägen fram till sanningen
där jag och du aldrig någonsin klingar ut